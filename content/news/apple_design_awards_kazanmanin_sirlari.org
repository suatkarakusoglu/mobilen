#+title: Apple Design Awards Kazanmanın Sırları
#+date: [2023-08-29 Tue]
#+author: Alper Cem Öztürk
#+filetags: :iOS:Yazılım:Apple:Tasarım:

[[https://tr.linkedin.com/in/alper-cem-%C3%B6zt%C3%BCrk-a625671a8][Alper Cem Öztürk]] yazdı.

#+CAPTION: Apple Design Award 2023
[[file://apple_design_award_2023.png]]

* İçerik
Merhaba sevgili Mobilen okurları,

Bildiğiniz gibi, Apple her yıl WWDC zamanı en üstün tasarım ve
yenilikçilik örneklerini *Apple Design Awards (ADA)* ile ödüllendiriyor.
Bu sayıda Apple Design Awards özelinde mobil dünyanın sınırlarını
zorlayan, yaratıcılığın, yenilikçi ruhun, kullanıcı deneyiminin ön
planda olduğu bir serüvenin öne çıkanlarını konuşacağız. Sonrasında ise
bu ödülü kazanmanın gerektirdiklerinden derinlemesine bahsedeceğiz.

Öncelikle Apple Design Awards, nam-ı diğer ADA, nedir biraz bundan
bahsedelim. ADA, aslında mobil uygulama ve oyun dünyasının en prestijli
ödüllerinden biridir. Her yıl *WWDC* etkinliği sırasında sahiplerini
bulan bu ödüller, üstün tasarım, yenilikçilik ve kullanıcı deneyimine
sahip projelere verilir. ADA, mobil geliştiricilerin yaratıcılıklarını
ve teknolojik yeteneklerini sergileyebilecekleri önemli bir platformdur.
Bu ödülleri kazanmak, sadece bir başarı belgesi değil, aynı zamanda
sektörde öne çıkan bir isim olmanın da bir kanıtı niteliğindedir desek
yanılmış olmayız.

Apple, bu ödülleri toplam altı kategoriye ayırmış: Kapsayıcılık, Keyif
ve Eğlence, Etkileşim, Sosyal Etki, Görseller ve Grafikler ve son olarak
İnovasyon.

Sizi fazla sıkmamak adına her bir kategoriye göz atmayacağız. Amacımız,
bu uygulamaların diğerlerinden farklı olarak neler yaptıklarını anlamak
ve belki de bize ilham olmalarını sağlamak olacak. Üzerine konuşmanın
bize daha çok katkı sağlayacağını düşündüğüm için Keyif ve Eğlence,
Sosyal Etki ve İnovasyon olmak üzere üç kategoriden çıkarımlar yapmaya
çalışacağız. Daha sonrasında uygulama bağımsız, bu ödüllerin
verilmesinde önemli rol aldığını düşündüğüm detaylı bir incelemeyi sizle
paylaşacağım.

Şimdi hep beraber bu üç kategoride göz önünde bulundurulan kriterlere ve
bu kriterler doğrultusunda bu yılın kazananlarına bakalım. Bu yazıda
analizi daha düzgün yapabilmek adına kapsamı küçültüp, yalnızca mobil
uygulamalara göz atacağımızı unutmadan belirteyim.

** Apple Design Awards Kategorileri
*** Keyif ve Eğlence Kategorisi
*Keyif ve Eğlence* kategorisi, kullanıcılara keyifli anlar yaşatan ve
eğlenceyi teknolojiyle buluşturan uygulamalara odaklanıyor. Bu kategori,
tasarımın, kullanıcı deneyiminin ve eğlencenin birleşimini sergileyen
uygulamaları öne çıkarırken, finalistler arasında yer alan uygulamalar
da her biri kendi alanında dikkat çekici deneyimler sunuyor. Bu yılın
finalistleri arasında, benzersiz içerikleri ve yaratıcı tasarımlarıyla
öne çıkan *CREME*, *Chantlings*, *Pocket Card Jockey: Ride On!* ve
*Knotwords* yer alıyor.

Yine de, bu yılın kazananı tüm bu özellikleri bir adım öteye taşıyarak
dil öğrenimini yeniden tanımlayan *Duolingo* oldu.

*** Duolingo
#+CAPTION: Duolingo
[[file://ada_duolingo.png]]

Hepimiz dil öğrenme adımlarını atarken, ücretsiz uygulamaların en az
birini test etmişizdir. Eğer denedikleriniz arasında *Duolingo* varsa,
diğer uygulamalardan deneyim olarak ne kadar sıyrıldığını siz de
farketmişsinizdir.

#+CAPTION: Duolingo in App Images
[[file://duolingo_in_app_images.png]]

Duolingo'nun diğer dil öğrenme uygulamalarından farklılaştığı kısım,
şüphesiz öğrenme deneyimini sıkıcı bir rutinden çıkarıp eğlenceli ve
keyifli bir aktiviteye dönüştürmesidir. Uygulama, eğlenceli mini oyunlar
aracılığıyla dil becerilerinizi geliştirme şansı sunarak öğrenme
sürecini motive edici hale getiriyor. Ayrıca, kullanıcılara kulüplere
katılma ve diğer öğrencilerle etkileşim kurma imkanı tanıyarak sosyal
bir boyut ekliyor. Tüm bunlar, kullanıcıların öğrenirken keyif almasını
sağlayarak Duolingo'yu *Keyif ve Eğlence* kategorisinde birincilikle
taçlandırmış.

*** Sosyal Etki Kategorisi
Günümüz hızla dijitalleşen dünyasında, zihinsel sağlığın korunması ve
geliştirilmesi her zamankinden daha büyük bir önem kazandı. Modern
yaşamın getirdiği yoğun stres ve kaygı, bireyleri içsel dengeyi bulmaya
ve zihinsel refaha daha fazla önem veren bir yaşam tarzı arayışına itti.
Bu yılki *Sosyal Etki* finalistleri de bunun üzerinde yoğunlaşarak,
zihinsel sağlık alanında fark yaratan uygulamaların ne denli değerli ve
etkili olduğunu bir kez daha gözler önüne serdi.

Bu yılın *Sosyal Etki* finalistleri arasında *Duolingo*, *Sago Mini
First Words*, *Hindsight* ve *Beecarbonize* gibi güçlü adaylar yer aldı.
Ancak en parlak yıldız, ödülü evine götüren *Headspace* oldu.

*** Headspace
#+CAPTION: Headspace Logo
[[file://headspace_logo.png]]

Daha önce birkaç meditasyon ve mental sağlık uygulamasını deneyimlemiş
birisi olarak, *Headspace*'i kullanmaya başladığımda önceki
deneyimlerimden daha farklı bir deneyim yaşadığımı söyleyebilirim.
Farklılıktan kastımın ne olduğunu soracak olursanız, buna uygulamanın
sunduğu tam rehberlik cevabını verebilirim. En basitinden bir nefes
egzersizinde dahi uygulama sizi yalnız bırakmıyor. Bu gibi konularda
görsel tasarım ve =haptic feedback= (bkz: [[https://builtin.com/hardware/haptic-technology][Haptic feedback]])
kullanımlarının ustaca yapılması, kullanıcıya tam rehberlik edilmesini
kolaylaştırmış.

#+CAPTION: Headspace in App Images
[[file://headspace_in_app_images.png]]

Buraya bir parantez açıp, *Headspace* gibi mental sağlık uygulamalarının
kronik sorunu olduğunu düşündüğüm bir noktaya değinmek istiyorum. Eğer
kötü bir moddaysanız, asla yüzlerce seçenek arasında boğulup, sonsuza
kadar kaydırmak istemiyorsunuz. Bu çok can sıkıcı ve zaman çalan bir
deneyim. İşte bu nedenle birçok kullanıcı, bununla vakit kaybetmek
yerine uygulamayı kapatmayı tercih ediyor.

Bu temel soruna dikkat çektikten sonra bir adım daha ilerleyelim ve
*Headspace*'in neden bu kategorinin önde gelen ismi olduğuna bakalım.

*Headspace*'i *Sosyal Etki* kategorisinin kazananı yapanın, uygulamanın
farkındalık ve zihinsel sağlık konularında geniş kitlelere ulaşması ve
bu alanlarda gözle görülebilir olumlu etkiler yaratması olduğunu
düşünüyorum. Bunu App Store puanlamaları ve yorumları üzerinden de çok
net bir şekilde gözlemleyebiliyoruz. Uygulama aynı zamanda, meditasyon
ve zihinsel sağlık pratiğini erişilebilir ve anlaşılır bir şekilde
sunarak, insanların stresi azaltmalarına, zihinsel dengeyi bulmalarına
ve daha iyi bir yaşam kalitesi elde etmelerine yardımcı oluyor. Başka
bir deyişle, *Headspace* sadece bireysel kullanıcıların değil, toplumun
genel sağlık ve mutluluğu üzerinde de gözle görülebilir olumlu bir etki
yaratıyor diyebiliriz.

*** İnovasyon Kategorisi
Kullanıcı deneyimini kökten değiştiren, teknolojinin yeni alanlarında
çığır açan ve beklenmedik yaklaşımlarla öne çıkan uygulamaların
değerlendirildiği bu kategoride, öne çıkan uygulamalar arasında *Camo
Studio*, *Rise: Energy & Sleep Tracker*, *Resident Evil Village* ve
*stitch* gibi harika projeler yer aldı.

Öte yandan inovatif yaklaşımıyla en dikkat çeken ve tenis deneyimini
baştan aşağı değiştiren *SwingVision: A.I. Tennis App*, ödülün sahibi
oldu.

*** SwingVision: A.I. Tennis App
#+CAPTION: SwingVision Logo
[[file://swingvision_logo.png]]

Her ne kadar sıkı bir tenis izleyicisi olsam da, iyi bir oyuncu değilim.
Daha iyi bir oyuncu olabilmek adına kurs alma, özel antrenörlerle
çalışma gibi bir arayış içine hiç girmedim. Bu yıl Apple Design Awards
açıklandığında *SwingVision* ile tanıştım ve oldukça etkilendiğimi de
söylemeliyim. Şimdi de sizinle tanıştırmak istiyorum.

*SwingVision*, A.I. ve Neural Engine'in gücünü birleştirerek kullanan,
tenis oyunumuza her yönden katkı sağlamayı hedef alan bir tenis koçu
olarak karşımıza çıkıyor. Bu teknolojiler sayesinde her vuruşu, hareketi
ve taktik tercihlerini analiz ederek kullanıcısına rehberlik ediyor.
Tenis oyununu daha akıllı, daha stratejik ve daha keyifli hale getirmek
için kullanılan bu teknolojiler, uygulamayı inovasyonun zirvesine
taşıyor.

#+caption: SwingVision in App Images (1)
[[file://swingvision_in_app_images.png]]

Peki bunu nasıl yapıyor? Öncelikle uygulama sizden telefonunuzu kortu
düzgün bir açıyla görebilecek şekilde yerleştirmenizi istiyor. Tripot
yardımıyla telefonunuzu yerleştirip, gerekli adımları tamamladıktan
sonra ise yapmanız gereken tek şey oyununuza odaklanmak. Geriye kalan
işi *SwingVision* tamamlayacak.

#+CAPTION: SwingVision in App Images (2)
[[file://swingvision_in_app_images_2.png]]

Oyun sırasında içerde mi dışarda mı emin olamadığımız durumlarda *Apple
Watch* veya başka bir iOS cihazı ile *line call* ([[https://www.topendsports.com/sport/tennis/hawkeye.htm][Line call]])
yapabiliyoruz. Özellikle bu, çok tatlı bir özellik olmuş. Oyun sonunda
ise bütün oyuna dair tüm istatistikler, görselleştirilerek bir döküm
halinde kullanıcıya sunuluyor. A.I. ve Neural Engine teknolojileri
sayesinde, maçın önemli anları video kaydı olarak tutuluyor. Böylelikle
maçtaki en uzun rallilerimizi veya break point'lerimizi ([[https://thetennisbros.com/tennis-tips/tactics/break-point-in-tennis/][Break point]]) sonradan izleyebiliyoruz.

#+CAPTION: SwingVision in App Images (3)
[[file://swingvision_in_app_images_3.png]]

Tenis uzun soluklu ve yorucu bir spor. Dolayısıyla telefonumun şarjı,
ortalama bir kullanım için yeterli olur mu diye düşünüyor olabilirsiniz.
Buna yanıtım kısmen evet olacak. Eğer profesyonel bir oyuncu değilseniz
ve uygulamayı çoğunlukla antrenmanlarınızı analiz etmek amacıyla
kullanıyorsanız, uygulamanın pil tüketimini minimumda tutarak antrenman
sonuna kadar size eşlik edebildiğini söylemek mümkün. Ancak geliştirici
ekip tarafından sonraki sürümlerde uygulama üzerinden tenis maçlarının
canlı yayınının yapılabileceğinin müjdesi verildi. Bunu göz önünde
bulundurduğumuzda, yeni sürümlerde pil konusunun daha endişe verici
olabileceğini söyleyebiliriz.

Ancak tüm bu teknik detaylar, *SwingVision*'ın tenis deneyimine nasıl
dokunduğunu görmemizi engellemesin. Geniş bir perspektiften bakacak
olursak, *SwingVision*'ın tenis tutkunlarına sunduğu inovasyon ve
teknoloji dolu deneyimin, sadece kullanıcıların oyununu geliştirmekle
kalmadığını, aynı zamanda tenis sporuna yeni bir bakış açısı
kazandırdığını görüyoruz. İşte bu nedenle, *SwingVision*'ın Apple Design
Awards'ta inovasyon kategorisinde ödül kazanmasının şaşırtıcı olmadığını
söyleyebilirim.

Ayrıca, *SwingVision*'ın hikayesini öğrenmek ilgi çekici geliyorsa,
Apple'ın [[https://nr.apple.com/d2I0Z990m6][Swupnil Sahai ve kurucu ortağı, gücünü yapay zekadan alan SwingVision ile servis kırıyor]]
yazısını okumanızı tavsiye ederim.

** Son
Hep beraber bu yılın *Apple Design Awards* ödüllerinin öne çıkanlarını
ve bu öne çıkanların neyi farklı yaptıklarını konuştuk. Umarım
yolculuğumuz boyunca yeni fikirler ve bakış açıları bulabilmişsinizdir.

Eğer uygulama bağımsız bir şekilde Apple Design Awards kazanmanın
tasarım dilinden, renk şemasına kadar neleri gerektirdiğinin
derinlemesine analizini görmek istiyorsanız, Joseph Russel'ın bu
muhteşem [[https://dreamwalk.com.au/blog/what-it-takes-to-win-an-apple-design-award][blog yazısına]] kesinlikle bir göz atın. Bir sonraki sayıda görüşmek üzere.
Hoşça kalın :)

** Kaynakça
- [[https://developer.apple.com/design/awards/][Apple Design Awards]]
- [[https://www.apple.com/tr/newsroom/2022/05/swupnil-sahai-and-his-co-founder-serve-an-ace-with-ai-powered-swingvision/][AI powered tennis]]
- [[https://dreamwalk.com.au/blog/what-it-takes-to-win-an-apple-design-award][What it takes to win an apple design award?]]
