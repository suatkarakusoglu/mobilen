#+title: Apple Scary Fast Etkinliği
#+date: [2023-11-01 Wed]
#+author: Alper Cem Öztürk
#+filetags: :Apple:Haber:

[[https://tr.linkedin.com/in/alper-cem-%C3%B6zt%C3%BCrk-a625671a8][Alper Cem Öztürk]] yazdı.

[[file://m3_chip_cover.jpg]]

* İçerik
Merhaba sevgili Mobilen okuyucuları,

Apple'ın *Scary Fast* isimli etkinliği sona erdi ve beklendiği gibi hem
M3 çipleri hem de yeni Mac modelleri tanıtıldı. Tüm bu heyecan verici
yeniliklere hızlıca bir göz atmak için gelin, Mac dünyasının yeni
başyapıtlarına birlikte göz atalım!

** Apple M3 Çip Ailesi
Etkinlik yeni nesil M serisi çipi olan M3 ailesinin tanıtımı ile
başladı. Apple'ın M3 çip ailesi, Mac bilgisayarlarının grafik
performansını uçuracak bir dönüm noktası olacak gibi gözüküyor. Yepyeni
M3 ailesi, Apple Silicon için getirdiği devrim niteliğindeki grafik
mimarisi ile profesyonellerin hayatını kolaylaştıracak teknik
geliştirmeler sunuyor.

*** GPU Dünyasında Devrim
M3 ailesi, GPU'da büyük bir yenilik sunuyor. Yeni nesil GPU, Apple
Silicon için getirilen grafik mimarisi alanında tarihi bir değişimi
temsil ediyor. İşte bu değişim *Dinamik önbellekleme (Dynamic caching)*
adını verdiğimiz muhteşem bir yenilikle başlıyor.

Geleneksel grafik mimarisi yazılımı, derleme zamanında gelecekteki
görevler için yerel GPU belleğinin miktarını belirler. Bu, her görev
için aynı miktarda belleğin tahsis edilmesine yol açar. Bu durum,
özellikle karmaşık programlarda GPU'nun gereksiz yere kullanıldığı
anlamına gelir. Ancak yeni nesil GPU'da, yerel bellek, donanımda dinamik
olarak tahsis ediliyor. Böylece her görev için tam olarak gerektiği
kadar bellek miktarı kullanılıyor. Bu, GPU'nun performansını inanılmaz
bir şekilde arttıyor. Apple bunun, endüstride bir ilk olduğunu ve yeni
GPU mimarisinin temelini oluşturduğunu belirtiyor.

Bu yeni GPU mimarisi, ayrıca Apple Silicon için donanım hızlandırmalı
*Mesh shading* gibi yeni render özellikleri getiriyor. Mesh shading,
sahnedeki her bir nesnenin ayrıntılarını daha iyi ele alıyor ve bu
sayede daha gerçekçi ve göz alıcı görseller oluşturuyor. Bu teknoloji,
özellikle oyunlar ve 3D uygulamalar için daha fazla görsel zenginlik ve
performans oluşturması için geliştirilmiş.

Son olarak, yeni GPU mimarisi, Mac için ilk kez donanım hızlandırmalı
*Ray tracing*'i getiriyor. Oyun dünyasına hakim olanların bileceği gibi,
Ray tracing, ışığın fiziksel özelliklerini simüle etmek için kullanılan
bir teknoloji olup oyunlarda daha gerçekçi gölgeler ve yansımalar
yaratıyor. Ray tracing gibi yüksek performanslı grafik teknolojilerinin
Mac'e getirilmesi, Apple'ın oyun dünyasında daha büyük bir rol oynamayı
hedeflediğinin bir göstergesi. Bu, Mac'in sadece profesyonel iş
kullanımı için değil, aynı zamanda bir oyun bilgisayarı olarak da tercih
edilebileceğini düşündürtüyor. Apple'ın oyun dünyasına bu kadar ilgi
göstermesi, gelecekte oyun severlere daha fazla heyecanlı gelişmelerin
kapısını aralayabilir.

*** Yeniden Tasarlanmış CPU Çekirdekleri
Apple'ın son teknoloji M3 işlemcileri, bilgisayar performansı ve enerji
verimliliği konusunda dikkat çekici bir ilerleme sunuyor. M1 ailesine
kıyasla %30 daha fazla performans sunarken enerji verimliliğini de
sürdürmeyi başarıyor. Üstelik, bu yeni mimari, verimlilik çekirdekleri
sayesinde tipik görevlerde %50'ye kadar daha hızlı bir performans vaat
ediyor.

M1 işlemcisine kıyasla, M3 sadece *yarı güçle* aynı CPU ve GPU
performansını sunabilmesiyle dikkat çekiyor. Bu güç verimliliği
açısından inanılmaz büyük bir adım.

*** Hızlandırılmış Yapay Zeka
M3 ailesi, aynı zamanda çok daha hızlı ve verimli bir yapay zeka
motoruna sahip. Bu motor, verileri cihazda tutarak gizliliği korurken
yapay zeka uygulamalarının hızını artırıyor. Ayrıca, en popüler video
kodeklerini donanım hızlandırma özelliğiyle destekliyor, bu da YouTube,
Netflix gibi platformlarda daha verimli video izleme deneyimi sunuyor.

** 14 inç ve 16 inç MacBook Pro
Etkinlikte, MacBook Pro serisinin en son M3 çipine sahip modelleri de
tanıtıldı, böylece Apple, MacBook Pro ailesini yıl içinde ikinci kez
yenilemiş oldu. Şimdi, bu yeni modellerin detaylarına daha yakından
bakalım.

[[file://macbook_pro_m3_details.jpg]]

Her iki cihazda da M3 çipinin desteğinin yanı sıra Mini LED ekran, altı
hoparlörlü ses sistemi, 22 saatlik batarya ömrü, 1080p kamera ve 128
GB'a kadar RAM bulunuyor. Ayrıca daha az parmak izi bırakan uzay siyahı
renginde yeni bir kaplama da mevcut.

En uygun model olan 14 inç MacBook Pro, M3 çipli versiyonu 63 bin
TL'den, M3 Pro çipli modeli ise 79 bin TL'den başlayan fiyatlarla satışa
sunuldu. 16 inç MacBook Pro'nun M3 Pro çipli versiyonu 95 bin TL'den
başlarken, en üst seviye M3 Max çipli modeli 130 bin TL'den başlayan
fiyatlarla müşterilere sunuldu.

Bu yeni MacBook Pro modelleri için ön siparişler alınmaya başlandı ve 7
Kasım'da ise Apple Store'larda resmi olarak satışa sunulacaklar.

** Yeni M3 çipli 24 inç iMac
Uzun bir bekleyişin ardından Apple'ın en çok satan hepsi bir arada
bilgisayarı olan iMac, sonunda M3 serisi çip ile beklenen güncellemeyi
aldı. Yani neredeyse 👀

#+caption: M3 Chip iMac
[[file://m3_iMax.jpg]]

Yeni M3 iMac duyurulmadan önce, yüksekliği ayarlanabilir olan bir stand
ve daha ince alt çerçeve gibi bazı tasarımsal değişikliklerle geleceği
konusunda dedikodular dolaşıyordu. Ancak, görünüşe göre bu değişiklikler
bir süre daha gerçekleşmeyecek. Apple, tasarım açısından herhangi bir
yeniliğe gitmeyerek, yeni M3 iMac'i M1 modeliyle tamamen aynı tasarıma
ve renklere sahip bir şekilde sundu.

Önceki modelle aynı yeşil, sarı, turuncu, pembe, mor, mavi ve gümüş renk
seçenekleri sunuluyor ancak bu sefer renk uyumlu aksesuarlar ve duvar
kağıtları ile sunuluyor.

M3 serisinin sunduklarıyla haricinde, yeni iMac'in özellikleri de
öncekiyle hemen hemen aynı. Yeni iMac, bir önceki seriden alışık
olduğumuz gibi parlaklığı 500 nit'e kadar yükselten 4,5K retina ekran,
altı hoparlörlü ses sistemi, 1080p FaceTime kamera ve daha fazlası ile
beraber geliyor.

Bunların üzerine yeni iMac, önceki nesle kıyasla iki kata kadar daha
yüksek indirme hızlarına ulaşan Wi-Fi 6E ve en yeni bluetooth
teknolojisi olan Bluetooth 5.3 güncellemelerini içeriyor.

Bu yıl iMac, için gelen yeniliklerin M3 çipinin desteği haricinde
beklentileri karşılayamaması ileriki dönemlerde duyurulacak olan yeni
bir iMac Pro'ya işaret ediyor olabilir. O zamana kadar hep beraber
bekleyip göreceğiz.

Ayrıca yeni iMac için ön siparişler alınmaya başlandı. iMac'ler 10
Kasım'da ise Apple Store'larda resmi olarak satışa sunulacaklar.

** Son
Apple'ın *Scary Fast* etkinliği, M3 çipleri ve yeni Mac modellerinin
tanıtımı ile sona erdi. Apple, özellikle M3 çip ailesinin sunduğu
teknolojilerle büyük bir yankı bıraktı ve belki de oyuncu bilgisayarları
piyasasına göz kırptı. M3 çiplerinin getirdiği güçlü grafik performansı,
CPU çekirdeklerinin hızı, hızlandırılmış yapay zeka ve diğer özellikler,
Apple'ın teknolojik liderliğini bir kez daha gösterdi.

Her ne kadar Apple, yeniliklerini azar azar gösteriyor gibi görünse de,
bu tarz etkinliklerde biz izleyenlerin heyecanını diri tutmayı hala
beceriyor. Bu heyecanı yaşayacağımız sonraki etkinlikleri sabırsızlıkla
bekliyoruz.

Ayrıca etkinlikte duyurulanlara daha detaylı göz atmak isterseniz, [[https://www.youtube.com/watch?v=ctkW3V0Mh-k][Apple Scary Fast Event]] sunumuna göz atabilirsiniz.
Yeniliklerle dolu etkinliklerde tekrar buluşmak dileğiyle, Hoşça kalın :)

** Kaynakça
- [[https://www.youtube.com/watch?v=ctkW3V0Mh-k][Apple Scary Fast Event]]
